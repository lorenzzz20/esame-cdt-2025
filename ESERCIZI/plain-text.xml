<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Il Signore degli Anelli - Trama</title>
      </titleStmt>
      <publicationStmt>
        <p>Edizione digitale a scopo didattico</p>
      </publicationStmt>
      <sourceDesc>
        <p>Testo tratto dal riassunto della trama de Il Signore degli Anelli</p>
      </sourceDesc>
    </fileDesc>
  </teiHeader>
  <text>
    <div>
      <head>Prologo</head>
      <p>Il prologo serve a fornire al lettore le principali informazioni sugli hobbit: in particolare, viene raccontata la loro migrazione dall'est della Terra di Mezzo e vengono descritti le loro abitudini e l'ordinamento della Contea. È presente inoltre un breve riassunto delle vicende narrate ne Lo Hobbit, in particolare quelle relative al ritrovamento dell'Unico Anello da parte di Bilbo nella caverna di Gollum.</p>
    </div>
    <div>
      <head>La Compagnia dell'Anello - Libro I</head>
      <p>Il romanzo ha inizio con la festa del 111º compleanno di Bilbo e del 33° di suo nipote Frodo. Alla fine della festa, Bilbo comunica a tutti i presenti che intende lasciare la Contea per sempre e, dopo essersi infilato l'anello, sparisce, ma viene raggiunto a Casa Baggins da Gandalf, che riesce a convincerlo a lasciare l'anello a Frodo. Lo stregone comincia a sospettare della natura dell'anello, perciò consiglia a Frodo di non adoperarlo mai e si allontana da Casa Baggins alla ricerca della verità.</p>
      <p>Diciassette anni dopo, Gandalf scopre che l'anello in possesso di Frodo è l'Unico Anello, forgiato molti anni prima dall'Oscuro Signore Sauron dopo che questi ebbe indotto con l'inganno i fabbri elfici dell'Eregion a creare gli Anelli del Potere: di questi, 9 furono donati agli uomini, che ne furono corrotti e si trasformarono in Nazgûl, 7 ai nani, che si rivelarono però molto più resistenti del previsto al loro influsso maligno, e 3 agli elfi; questi ultimi, a differenza degli altri, furono forgiati senza l'aiuto di Sauron e gli sono sempre rimasti celati, perciò non sono contaminati dal suo potere, anche se rimangono comunque legati al destino dell'Unico. Sauron tuttavia lo perse dopo essere stato sconfitto dal re elfico Gil-galad e dal re dei Dúnedain Elendil al culmine della battaglia dell'Ultima Alleanza tra Elfi e Uomini. Isildur, figlio di Elendil, si impadronì quindi dell'Anello tagliando il dito di Sauron con il moncone di Narsil, la spada di suo padre, ma non lo distrusse: egli fu ucciso in un'imboscata degli orchi e l'Anello si smarrì nel fiume Anduin. Dopo più di 2000 anni, esso fu trovato da Gollum, che lo custodì per centinaia di anni fino al momento in cui l'Anello, dotato di volontà propria, decise di abbandonarlo per poi essere inaspettatamente raccolto da Bilbo, come è stato narrato ne Lo Hobbit. Alla luce di queste informazioni, Gandalf esorta Frodo ad allontanarsi al più presto dalla Contea.</p>
      <p>Dopo aver festeggiato il cinquantesimo compleanno e aver atteso invano il ritorno di Gandalf, partito frettolosamente tre mesi prima, Frodo si mette in cammino insieme a Sam e al cugino Pipino. Durante il viaggio, i tre hobbit si imbattono in alcuni Nazgûl, che hanno preso le sembianze di Cavalieri Neri e sono a caccia dell'Anello. Essi vengono però scacciati da un gruppo di elfi guidato da Gildor. Gli hobbit passano la notte in compagnia degli elfi, e il giorno successivo arrivano alla fattoria del signor Maggot, che li conduce al traghetto di Buckburgo, dove li raggiunge l'amico Merry. Una volta arrivato nella sua nuova casa a Crifosso, Frodo scopre che Merry e Pipino sono al corrente della sua missione e che Sam è il loro informatore: essi decidono quindi di accompagnare Frodo nel suo pericoloso viaggio. L'indomani, per sfuggire ai Cavalieri Neri, i quattro hobbit si inoltrano nella Vecchia Foresta, dove vengono attaccati dal Vecchio Uomo Salice. Sono però salvati da Tom Bombadil, che li ospita per due notti nella sua casa. In seguito, Tom Bombadil aiuta gli hobbit anche a superare i Tumulilande, infestati dagli Spettri dei Tumuli, e a raggiungere il villaggio di Brea.</p>
      <p>A Brea, gli hobbit incontrano un ramingo di nome Grampasso, che non incute molta fiducia. L'oste Omorzo Cactaceo fa però recapitare a Frodo una lettera scrittagli da Gandalf tre mesi prima in cui gli viene consigliato di affidarsi a Grampasso, perciò gli hobbit accettano il ramingo come loro guida. Per sfuggire all'inseguimento dei Cavalieri Neri, che nel frattempo hanno raggiunto Brea, Grampasso conduce gli hobbit a Gran Burrone. Una notte, mentre gli hobbit e Grampasso si trovano a Colle Vento, i Cavalieri Neri tendono loro un agguato, e Frodo viene ferito con un pugnale. Grazie all'aiuto dell'elfo Glorfindel, giunto in soccorso dei viandanti, Frodo viene portato in tempo a Gran Burrone, mentre i Cavalieri Neri vengono travolti dall'inondazione del fiume Bruinen, risultando pertanto temporaneamente sconfitti.</p>
    </div>
  </text>
</TEI>
